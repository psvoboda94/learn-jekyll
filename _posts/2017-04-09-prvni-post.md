Elektronická cigareta není tak docela neškodná
----------------------------
Co elektronická cigareta vlastně je a co obsahuje? 

„Elektronická cigareta je alternativní způsob kouření, kdy nedochází ke spalování, ale k odpařování. Nevzniká tak tolik škodlivin, takže se dá říct, že elektronická cigareta je o něco zdravější než kouření. Ale pozor, nedá se říct, že je zcela zdravá nebo neškodná.“ 

Jaké jsou zkušenosti s elektronickou cigaretou? Kouří pak lidé méně, nebo přináší jiný efekt? 

„Záleží na každém jednotlivci, jak s elektronickou cigaretou naloží. Jsou tací, kteří se po ní naopak ještě víc rozkouří – nevýhoda elektronické cigarety je totiž v tom, že se u ní jen velice těžko dávkuje nikotin. Pro spoustu lidí je to obtížně odhadnutelné a nikotinovou dávku si ještě zvýší. 

Pokud někdo chce svou dávku nikotinu snížit nebo úplně přestat kouřit, je důležité zvolit správné množství náplně a hlídat si frekvenci, jak často elektronickou cigaretu využívá.“ 

Jedna věc je nikotin a druhá dehet. Je pravda, že ten u elektronické cigarety prakticky neexistuje? 

„Ano, to je pravda. Dehet v ní není, nicméně několika studiemi už bylo prokázáno, že směsi, které se používají – takzvaný e-liquid – obsahují škodlivé a toxické látky. Takže ani o elektronické cigaretě se nedá říct, že je neškodná.“ 

Jsou všechny elektronické cigarety bezpečné? Měli by si lidé hlídat třeba to, kde byly vyrobeny? 

„Při výběru elektronické cigarety by se lidé měli řídit hlavně její kvalitou. Dnes jsou bohužel dostupné velice levné, nekvalitní výrobky, u kterých je riziko, že směs může obsahovat toxické látky. Hrozí dokonce výbuch té části, která zahřívá tekutinu. 

Pokud si tedy někdo chce vybrat elektronickou cigaretu, měl by hledět například na to, zda má výrobce nějakou tradici, kterou deklaruje například certifikátem. Určitě bych nedoporučila levné výrobky v tržnicích. Je-li elektronická cigareta kvalitní, má menší zdravotní riziko než klasické kouření cigaret. 
